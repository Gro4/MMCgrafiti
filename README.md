El projecte DESMARCAT és una obra de net.art que investiga la tensió constant entre dos mons teòricament oposats: l’art institucionalitzat dels museus i l’art urbà. La proposta busca generar una experiència interactiva, en què l’usuari deixa de ser un simple espectador per convertir-se en l’agent transformador de l’obra.

La web es presenta inicialment com una galeria d’art clàssica virtual: un espai net, ordenat i silenciós, amb una estètica minimalista i una atmosfera solemne. La música de Chopin acompanya aquesta primera capa, reforçant la sensació d’elegància, calma i respecte associada tradicionalment al museu. Tot convida a una contemplació passiva, gairebé reverencial, pròpia de l’art consagrat. Aquesta aparença és enganyosa. 

El moment important arriba quan l’usuari intenta “arreglar” la situació. En prémer el botó, pensant que restaurarà l’obra original, provoca l’efecte contrari: la destrucció definitiva de l’obra i la revelació total del grafiti. Aquest acte, involuntari però irreversible, converteix l’usuari en el responsable del canvi, subratllant el paper de la interacció com a gest creatiu i també destructiu.

A partir d’aquí, la web experimenta un gir. L’estètica clàssica desapareix i l’espai digital adopta un llenguatge visual i sonor clarament urbà: la música canvia, el fons es transforma, el to es torna més cru i directe. El que abans era un museu silenciós esdevé un espai viu i reivindicatiu, més proper al carrer que al museu.

La peça convida a reflexionar sobre qui decideix què és art, on pot existir i quins límits imposen les institucions culturals. Al mateix temps, el projecte vol reivindicar el grafiti com a forma d’expressió artística, sovint deixada de banda, tot i ser un llenguatge visual que dona identitat i vida a la ciutat. 

